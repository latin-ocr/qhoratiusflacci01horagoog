LIBER. 117

Has inter epulas ut iuvat pastas oves
Videre properantes domum,

Videre fessos vomerem inversum boves
Collo trahentes languido

Positosque vernas, ditis examen domus,
Circum renidentes Lares?

Haec ubi locutus fenerator Alfius, ’
Iam iam futurus rusticus,

, Omnem redegit idibus pecuniam,

Quaerit kalendis ponere.

Parentis olim siquis inpia manu
Senile guttur fregerit,

Edit cicutis allium nocentius.
0 dura messorum ilia!

Quid hoc veneni saevit in praecordiis?
Num viperinus his cruor

Incoctus herbis me fefellit? an malas
Canidia tractavit dapes?

Vt Argonautas praeter omnes candidum
Medea miratast ducem,

Ignota tauris inligaturum iuga
Perunxit hoc Iasonem;

Hoc delibutis ulta donis paelicem
Serpente fugit alite.

*Nec tantus umquam siderum insedit vapor
Siticulosae Apuliae,

Nec munus umeris efficacis Herculis
Inarsit aestuosius.

At siquid umquam tale concupiveriS,
Iocosa, Maecenas, precor,

Manum puella savio opponat tuo,
Extrema et in sponda cubet.

 

